---
comments: true
date: 2011-02-16 10:00:23
excerpt: Op de plaatsen waar het koninkrijk doorbreekt wordt het koningschap van Jezus
  bevestigd. Daar is ruimte voor de aanwezigheid van de koning, God zelf.
image: /images/2011/02/kroon-serie-koninkrijk-deel-4.jpg
layout: post
slug: koninkrijk-heerlijkheid
title: Het koninkrijk van heerlijkheid
wordpress_id: 2426
categories:
- Getuigen
tags:
- evangelie van het koninkrijk
- glans
- heerlijkheid
- koninkrijk
- luister
- stralen
---

_Dit is het vierde deel in onze serie over het [Evangelie van het Koninkrijk](/2011/01/19/welk-evangelie-verkondigen-wij/)._

In het vorige deel van deze serie bespraken we hoe het koninkrijk van God een [koninkrijk van kracht](/2011/02/09/koninkrijk-kracht/) is. De laatste regel van het Onze Vader laat nóg een aspect van het koninkrijk zien:


> “Want van U is het koninkrijk, de kracht en de heerlijkheid.” ([Mat. 6:13 NBG](http://www.biblija.net/biblija.cgi?m=mat+6:13&id16=1&l=nl&set=10))



De heerlijkheid van God. Ik denk weleens dat er in dit vers eigenlijk een dubbele punt zou moeten staan: “Want van U is het koninkrijk: de kracht en de heerlijkheid.”



Wanneer het koninkrijk van God ergens doorbreekt wordt de heerlijkheid van God manifest. De aanwezigheid van God is dan voelbaar: je wéét gewoon dat Hij er is. Misschien ken je dit wel. Ik bedoel niet zijn alomtegenwoordigheid (Hij is altijd overal) maar zijn voelbare, ‘tastbare’ realiteit.



## De aanwezigheid van God


Het koninkrijk van God bestaat niet uit woorden, maar uit kracht, zagen we in [het vorige deel](/2011/02/09/koninkrijk-kracht/). Op de plaatsen waar het koninkrijk doorbreekt wordt het koningschap van Jezus bevestigd. Daar is ruimte voor de aanwezigheid van de Koning, God zelf. Ervaar jij dit zo op je werk? Zou je dit willen ervaren?

Jij bent als koningszoon of koningsdochter een drager van het koninkrijk. Je draagt het koninkrijk met je mee, waar je ook gaat. Je draagt de aanwezigheid van God met je mee. Dat heeft gevolgen, dat kan niet anders: mensen voelen zich op hun gemak bij je omdat ze ervaren dat je te vertrouwen bent. 

Ze nemen je in vertrouwen en vertellen dingen die ze aan niemand anders zouden vertellen. Mensen laten bij jou meer van zichzelf zien, de maskers gaan af. Jouw uitstraling is er één van liefde. Je straalt uit dat je mensen niet veroordeelt. Je ziet je collega’s als wie ze _kunnen zijn_ en niet zoals ze waren. Je ziet een hoopvolle toekomst voor hen.

In tijden van storm ben jij, als drager van de aanwezigheid van God, een rustpunt. Een plaats om even op adem te komen. Je wordt niet meegevoerd door de storm omdat je op de Rots staat en [diepgeworteld bent in Hem](/2009/11/02/hoge-bomen-blijven-stevig-staan/).

Ik kan nog wel even doorgaan, maar het idee is denk ik wel duidelijk: de aanwezigheid van God is allesveranderend.



## De heerlijkheid van God


De voelbare aanwezigheid van God is de heerlijkheid, de majesteit of de glorie waar dit vers over spreekt. De heerlijkheid van God draag jij met je mee. Ook op je werk, of je dit nu merkt of niet.

De heerlijkheid van God is zijn glorie. Toen Mozes op de berg bij God was geweest straalde zijn gezicht van de glorie van de Heer. Hij wist dit zelf niet, maar merkte het aan de mensen om hem heen. (Lees hierover meer in [De blijvende verandering](/2010/10/20/de-blijvende-verandering/).)

Zo straal jij ook. De glorie van de Heer is op jou. Waar jij gaat daar straal je zijn heerlijkheid uit, daar is zijn aanwezigheid. Daar is zijn koninkrijk.

**Vraag:** Heb jij weleens gemerkt dat je de aanwezigheid van God met je meedraagt?
