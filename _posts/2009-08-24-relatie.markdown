---
comments: true
date: 2009-08-24 08:00:33
excerpt: Een relatie kan alleen bestaan door tijd door te brengen met elkaar. In relaties
  met collega's gaat het erom dat je de ander liefhebt zoals je jezelf liefhebt. Juist
  daardoor laat je Jezus zien.
image: /images/2009/09/Relatie.jpg
layout: post
slug: relatie
title: Relatie
wordpress_id: 127
categories:
- Relaties
tags:
- 4 elementen
- arbeidsrelatie
- liefdesrelatie
- relatie
---

_Deel 2 in de serie "[Vier elementen van christen zijn op je werk](/vier-elementen/)"._

Een relatie kan alleen bestaan door tijd door te brengen met elkaar. Misschien heb je wel kleine kinderen. Hoe zou je het vinden als ze nooit tijd met je doorbrachten, nooit naar je toe kwamen om op je schoot te zitten?

De Vader heeft jou lief en wil tijd met je doorbrengen. Dat is belangrijker dan alles wat je doet, [belangrijker dan alles wat je voor Hem doet](/2009/08/10/liefde-voor-arbeid/):


Jouw liefdesrelatie met God is belangrijker dan je arbeidsrelatie met Hem.



In een relatie leer je elkaar beter kennen. In een relatie ontstaat vertrouwen. In een relatie gaan gesprekken dieper, worden gesprekken persoonlijker. Relaties hebben meestal veel tijd nodig om te groeien, maar kunnen ook heel snel ontstaan. Je kunt heel snel met iemand diepere gesprekken hebben. Toch betekent dit niet dat je iemand goed kent.

Hoe goed ken jij je collega’s? Weet je waar ze mee bezig zijn? Weet je hoe hun partner heet en welke sporten hun kinderen beoefenen? Vraag er eens naar.


Het doel van deze relaties met je collega’s is niet om ze te bekeren of om ze over Jezus te vertellen.



Dat zou namelijk betekenen dat je de relatie kunt verbreken op het moment dat je ze het evangelie hebt verteld. Het gaat niet om jou en je boodschap, het gaat om de ander. Het doel van de relatie is niet meetbaar en niet tijdelijk (eigenlijk heeft het geen doel, maar is het ook niet doelloos). Het gaat erom dat je de ander liefhebt zoals je jezelf liefhebt. Juist daardoor laat je Jezus zien.

Hoe is jouw relatie met God en hoe zijn je relaties met je collega's?
