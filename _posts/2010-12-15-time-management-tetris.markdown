---
comments: true
date: 2010-12-15 10:00:31
excerpt:  
image: http://www.geloofinjewerk.nl/images/2010/12/raceklok.jpg
layout: post
slug: time-management-tetris
title: Time management is Tetris
wordpress_id: 2327
categories:
- Stress
tags:
- druk
- tijd
- time management
- werk/privé balans
---

“Druk?” vroeg onze buurman-ondernemer toen hij een geleende schaar kwam terugbrengen.

Bijna automatisch antwoordden we: “Ja, erg druk! Paar projecten die voor het eind van het jaar klaar moeten en er is veel werk te doen.”

Het lijkt wel een standaardvraag tegenwoordig, met een standaard antwoord. Iedereen heeft het druk of lijkt het druk te hebben. Het lijkt wel alsof er te weinig tijd is, maar het ligt er maar net aan hoe je naar die tijd kijkt.



_“Time management bestaat niet”_ zegt [John Maxwell](http://johnmaxwellonleadership.com/2010/11/29/dont-manage-your-time-manage-your-life/) in een recente blogpost over timemanagement. 

Iedereen heeft 24 uur per dag beschikbaar, niet meer en niet minder. Iedereen heeft evenveel tijd. En toch lijkt het alsof sommige mensen zeeën van tijd hebben, terwijl andere mensen klagen dat ze veel te weinig tijd hebben.



## De race tegen de klok


Als je dieper gaat nadenken over tijd, dan kom je al snel uit bij fundamentele vragen als ‘wat is tijd?’ en ‘hoe werkt tijd?’.

Veel mensen denken over tijd als iets dat zich op een rechtlijnige manier vooruit beweegt. Zij stellen zich voor dat zij in dezelfde richting, parallel aan de tijd, voortrennen. Ze zijn de spreekwoordelijke race tegen de klok aan het rennen. Als ze vooruit willen komen moeten ze sneller werken, denken ze bewust of onbewust. Als je stopt sta je stil, kom je achterop te liggen en verlies je tijd. Het idee is dat tijd voortsnelt en dat je daarmee gelijke tred probeert te houden.

In werkelijkheid kun je de tijd natuurlijk nooit inhalen, je kunt niet sneller zijn dan de tijd. _De race tegen de klok is een bij voorbaat verloren wedstrijd._

Een andere manier van kijken naar tijd is noodzakelijk: de tijd komt naar je toe. Jij staat stil terwijl de toekomst naar je toekomt. De tijd brengt de toekomst bij je (het nu) en gaat over in het verleden. Dat is fundamenteel anders!



## Time management is Tetris


![](http://www.geloofinjewerk.nl/images/2010/12/tetris.jpg)Het is net als bij [Tetris](http://nl.wikipedia.org/wiki/Tetris): de blokken komen vanzelf naar beneden, jij moet ervoor zorgen dat je er klaar voor bent. Zo komt de toekomst naar je toe. Je kunt wel vooruit werken, plannen maken en anticiperen op wat komt (de blokken draaien), maar je kunt ze nooit tegenhouden of inhalen!

Eigenlijk is time management gewoon een spelletje Tetris: ervoor zorgen dat de blokken (tijd, afspraken, onderdelen van je leven) in elkaar passen zodat ze kunnen verdwijnen en ervoor zorgen dat de stapel blokken niet te hoog wordt. Zorgen dat je klaar bent om de volgende blokken te ontvangen.



## Heers over tijd


God heeft tijd geschapen, tijd is goed. Je kunt tijd zien als een vriend, niet als een vijand. Je hoeft niet te concurreren of te wedijveren met tijd. Tijd hoort jou niet in de greep te hebben. 

Toen God ieder mens 24 uur per dag gaf vond Hij dat dat genoeg zou zijn. Laat de tijd dan ook niet over jou heersen maar heers over tijd.

**Vraag:** Hoe denk jij over tijd? Heers je over tijd?



Foto door: [@joefoodie](http://www.flickr.com/photos/montage_man/394251637/)
