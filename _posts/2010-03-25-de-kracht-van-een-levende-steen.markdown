---
comments: true
date: 2010-03-25 08:00:54
excerpt: Als christen ben je een van de levende stenen die gebruikt worden voor de
  bouw van een geestelijke tempel. Dit betekent niet dat iedere christen in hetzelfde
  keurslijf moet passen, iedereen is verschillend. Ook kun je op je werk een levende
  steen zijn en niet alleen in de plaatselijke gemeente.
image: /images/2009/11/De-Spiegel.jpg
layout: post
slug: de-kracht-van-een-levende-steen
title: De kracht van een levende steen
wordpress_id: 1259
categories:
- Identiteit in Christus
tags:
- Identiteit in Christus
- levende steen
- spiegel
---

Toen ik lid werd van mijn toenmalige gemeente werd er, zoals daar gebruikelijk was, voor de nieuwe leden gebeden.

De strekking van het gebed was ongeveer dit: heel fijn dat ze lid zijn geworden, we bidden dat ze onze gemeente als een thuis mogen ervaren en dat ze zich laten gebruiken als levende stenen.

Wist je dat dit ook een onderdeel is van je identiteit in Christus? We sluiten onze [serie De Spiegel](/2009/11/09/kijk-eens-wat-vaker-in-de-spiegel/) af met dit laatste deel:

Spiegel 20: “En laat u ook zelf als levende stenen gebruiken voor de bouw van een geestelijke tempel. Vorm een heilige priesterschap om geestelijke offers te brengen die God, dankzij Jezus Christus, welgevallig zijn.” ([1 Pt. 2:5](http://www.biblija.net/biblija.cgi?m=1+pt+2%3A5&id42=0&id18=1&pos=0&l=nl&set=10))





## De tempel in elkaar zetten


Als levende steen ben je bedoeld om ingezet te worden bij de bouw van een geestelijke tempel. We hebben al eerder gezien dat je een [tempel van de Heilige Geest](/2010/01/28/ontdek-de-verborgen-schat-van-gods-tempel/) bent zodat God bij jou kan wonen en dat je een [huisgenoot van God](/2010/02/18/doe-maar-alsof-je-thuis-bent-hoor/) bent zodat je altijd toegang tot Hem hebt.

De geestelijke tempel waar we het nu over hebben is collectiever van aard. Naast het feit dat je zelf een [tempel van God](/2010/01/28/ontdek-de-verborgen-schat-van-gods-tempel/) bent, is ook het Lichaam van Christus als geheel bedoeld als een tempel waar God kan wonen.

![Stenen muur](/images/2010/03/muur.jpg)



## Knap stuk metselwerk


In onze tegenwoordige westerse wereld is het relatief eenvoudig om een muurtje te bouwen: je pakt een stapel bakstenen, gooit er wat specie tussen en je stapelt ze in verband op elkaar.

Maar vroeger waren de stenen nog niet van zo’n gelijke vorm als nu. Je moet je voorstellen dat er gemetseld werd met allerlei verschillende grootten, vormen en soorten stenen. Er was geen steen hetzelfde.

Dat lijkt meer op mensen. Wij zijn ook allemaal verschillend. Al die mensen (stenen) hoeven niet hetzelfde te zijn. Er is geen keurslijf waar je in moet passen om gebruikt te kunnen worden. Als je dus een levende steen voor de opbouw van een tempel bent mag je gewoon jezelf zijn, de Metselaar zorgt er wel voor dat het allemaal de juiste plek krijgt en op elkaar aansluit.



## Alleen in de plaatselijke gemeente?


We hebben gezien dat je als individuele christen een tempel van God bent en dat het Lichaam van Christus ook bedoeld is als een tempel. Maar toch gebruiken we de tekst van de levende steen bijna uitsluitend voor de plaatselijke gemeente.

Kun je dan niet op je werk een levende steen zijn? Kun je op je werk niet gebruikt worden voor de opbouw van een geestelijke tempel? Bijvoorbeeld door andere christenen op te zoeken en samen te gaan bidden?

Pas op voor de invloed van de [Sacred-Secular Divide](/2010/02/01/sacred-secular-divide/) op je denken! Het is te eenvoudig om deze tekst in je vrije tijd te plaatsen en alleen toe te passen op de plaatselijke gemeente en haar activiteiten (zondagse samenkomst, wekelijkse bidstond en kring, klussen in de kerk, kamp etc.).

Ook doordeweeks kun je een levende steen zijn!



## Lees de hele serie


Deze post is onderdeel van de [serie De Spiegel](/2009/11/09/kijk-eens-wat-vaker-in-de-spiegel/), over je identiteit in Christus. In deze serie bekijken we wat dat betekent voor jou als christen in je werk. Het [begin van de serie](/2009/11/09/kijk-eens-wat-vaker-in-de-spiegel/) vind je [hier](/2009/11/09/kijk-eens-wat-vaker-in-de-spiegel/).
