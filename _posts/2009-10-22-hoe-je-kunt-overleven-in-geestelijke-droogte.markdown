---
comments: true
date: 2009-10-22 08:00:17
excerpt: Soms is God ver weg, bid je tegen het plafond, is er geen spoortje van Hem
  op je werk te vinden en kun je in je bijbel alleen maar stofhappen. In deze post
  laat ik je zien hoe je in tijden van geestelijke droogte kunt overleven.
image: http://www.geloofinjewerk.nl/images/2009/10/327939900_a752bcfdc5_m.jpg
layout: post
slug: hoe-je-kunt-overleven-in-geestelijke-droogte
title: Hoe je kunt overleven in geestelijke droogte
wordpress_id: 385
categories:
- Identiteit in Christus
tags:
- droogte
- Heilige Geest
- Identiteit in Christus
- Jezus
- woestijn
---

Soms is God ver weg, bid je tegen het plafond, is er geen spoortje van Hem op je werk te vinden en kun je in je bijbel alleen maar stofhappen.

Heb jij ook dit soort ups and downs in je (geestelijk) leven?

In deze post laat ik je zien hoe je in tijden van geestelijke droogte kunt overleven.


## Roepen in de woestijn


Je hebt dorst. Voor je, achter je en naast je zie je alleen maar kilometers zand. Vermoeid sjok je verder, zonder duidelijk richtingsgevoel. Je keel is schraal en je bent schor van het roepen om hulp, terwijl niemand je hoort.

Soms ervaar je je leven ook zo. Je hebt dorst naar een teken van leven. Een klein glimpje dat je weer even laat zien dat God bestaat en dat Hij voor je zorgt. Voor je, achter je en naast je zie je alleen maar kilometers zand. Collega’s die lijden onder de druk die jullie baas op je legt. Leveranciers die op omvallen staan. Je team dat de moed heeft opgegeven. Thuis bid je wel dat deze periode over mag gaan, maar je gebeden weerkaatsen slechts tegen het plafond.

Welkom in de woestijn.


## Een plant in het zand


Je sleept jezelf voort en ziet een struik staan. Midden in de woestijn, slechts omgeven door een ontelbare hoeveelheid zandkorrels. Je vraagt je af hoe die hier ooit kan overleven, er is geen waterdruppel in de wijde omtrek te bespeuren.

Het geheim van deze plant is zijn wortelstelsel. Diep onder de grote zandbak waarin hij staat ligt het grondwater verborgen. Alleen de plant die daarbij kan komen zal de droogte overleven. Alleen de planten die aangesloten zijn op de ondergrondse waterbronnen zullen geen dorst hebben.


## Diepe wortels ontwikkelen


In de woestijn heb je lange wortels nodig. Het is niet voor niets dat de [diepste wortel ter wereld](http://en.wikipedia.org/wiki/Root#Rooting_Depth_Records) in de Kalahari-woestijn werd ontdekt. Een wortel van 68 meter lang! Als alles voorspoedig verloopt, je geen tegenslagen en beproevingen meemaakt, dan zijn diepe wortels niet nodig. Het water is immers binnen (hand)bereik. In droge tijden is het echter noodzakelijk om diepe wortels te hebben om uit de diepe wateren te kunnen putten.

Een manier om diepe wortels te ontwikkelen is door je [identiteit in Christus](/identiteit/) te ontdekken. Bijvoorbeeld: als het droog is en je het idee hebt dat God heel ver weg is, dan kan een dorstlessende druppel water de boodschap zijn dat je een huisgenoot van God bent ([Ef. 2:19](http://www.biblija.net/biblija.cgi?m=Efezi%EBrs+2%3A19&id18=1&pos=0&l=nl&set=10)). Of als je het idee hebt dat de hemelpoorten gesloten zijn voor jouw gebeden, dan kan het als een verfrissende regenbui aanvoelen om te weten dat je in Christus vrijelijk toegang hebt tot God ([Ef. 3:12](http://www.biblija.net/biblija.cgi?m=Efezi%EBrs+3%3A12&id18=1&pos=0&l=nl&set=10)).

In het Nieuwe Testament vind je veel teksten met “in Christus”. Deze beschrijven je identiteit in Hem. Door ze te ontdekken, te lezen en te onthouden ontwikkel je diepe wortels waarmee je in tijden van droogte op de onuitputtelijke Bron van water aangesloten blijft en ontwikkel je [stevige wortels](/2009/11/02/hoge-bomen-blijven-stevig-staan/) waarmee je in tijden van storm kunt blijven staan.


## Hoe nu verder?


Ga op zoek naar je [identiteit in Christus](/identiteit/). Zoek de teksten met “in Christus” op in de Bijbel.

[**Serie De Spiegel**](/2009/11/09/kijk-eens-wat-vaker-in-de-spiegel/) gaat helemaal over je identiteit in Christus. Ontdek wie je bent in Hem! Het begin van de serie vind je hier: [Kijk eens wat vaker in de spiegel](/2009/11/09/kijk-eens-wat-vaker-in-de-spiegel/)!

Hoe ga jij om met geestelijke droogte? Ken je nog meer manieren om diepe wortels te ontwikkelen? Deel ze hieronder in de reacties!



Foto door: [Hamed Saber](http://www.flickr.com/photos/hamed/327939900/).
