---
comments: true
date: 2011-01-12 10:00:09
excerpt: De Managersagenda bestaat uit tijdsloten van 1 uur en biedt de mogelijkheid
  om ieder uur iets anders te doen. De Makersagenda bestaat uit hele dagen of dagdelen
  waarin makers min of meer onafgebroken aan iets werken.
image: /images/2009/11/CEO.jpg
layout: post
slug: managers-makers
title: De Managersagenda en de Makersagenda
wordpress_id: 2370
categories:
- Stress
tags:
- interrupties
- makers
- managers
- time management
---

Hier zit ik dan op de bank te proberen een artikel te schrijven omdat ik iedere week een artikel wil publiceren. Ik kom maar niet op een goed idee, het lukt gewoon niet. 

Constant word ik afgeleid: even een berichtje op [Twitter](http://twitter.com/leonderijke) zetten, even mijn mail checken, even een mailtje beantwoorden. Ook nog even het nieuws en een paar interessante artikelen lezen. “Tussendoor” hebben we ook nog een afspraak bij het consultatiebureau.

Judy is boodschappen gaan doen dus als Joya aandacht nodig heeft dan moet ik daar ook voor zorgen. Wanneer denk je dat Joya zich meldt? Juist, precies als ik iets voor elkaar wil krijgen. Telkens weer andere interrupties waardoor het maar niet lukt om dat artikel te schrijven.



Op dit moment huilt Joya, ze kan niet in slaap komen, dus ik ben benieuwd wanneer ik weer verder kan (proberen te) gaan.

Morgen is mijn eerste werkdag bij CMS Works, na mijn kerstvakantie. Ik weet dat er werk ligt waar ik een paar onafgebroken uren voor nodig heb. Ik denk dat daar morgen niks van komt: er zullen wel genoeg telefoontjes, mailtjes en andere ongeplande dingen komen. ‘s Middags komt de opdrachtgever langs dus dan zal ik wel wat overleguren hebben.

Hoewel dat allemaal bij mijn werk hoort lijkt het soms alsof ik niet aan werken toekom!



## De Managersagenda en de Makersagenda


Vanochtend las ik een interessante blogpost van [Ash Maurya](http://www.ashmaurya.com/2009/12/achieving-flow-in-a-lean-startup/) en daarin linkt hij naar een heel goed artikel van [Paul Graham](http://www.paulgraham.com/makersschedule.html). Graham schrijft dat er eigenlijk twee soorten agenda’s zijn: de Managersagenda en de Makersagenda.

De Managersagenda bestaat uit tijdsloten van 1 uur en biedt de mogelijkheid om ieder uur iets anders te doen. Managers zijn gewend aan veel context-switching: een telefoontje hierover, een mailtje daarover, ‘s ochtends een meeting van het ene project en na de lunch een overleg van het andere project. De werkdag bestaat uit verschillende zaken waar je gedurende korte tijd mee bezig bent.

(Inmiddels slaapt Joya dus ik denk dat het toch nog wel iets wordt met dit artikel.)

De Makersagenda daarentegen, is de agenda van de programmeurs en de schrijvers. Om een artikel te schrijven of een stuk te programmeren is een uur niet genoeg, dan ben je net opgestart. De Makersagenda bestaat uit hele dagen of dagdelen waarin makers min of meer onafgebroken aan iets werken. Een geplande meeting is dan een interruptie of vervelende onderbreking die een dagdeel verdeelt in twee stukken waar je net niks in kan bewerkstelligen. Ook telefoontjes, mailtjes, twitterberichtjes, huilende baby’s etc. zijn interrupties.

Hmm, dat klinkt bekend. Het is net een beschrijving van vandaag: ik probeer iets te doen wat typisch bij de Makersagenda hoort (een artikel schrijven) terwijl ik heel erg gewend ben aan de Managersagenda.

Toen ik net begon met Geloof in je werk was ik heel gedisciplineerd in het omgaan met afleidingen: ik checkte geen mail, Twitter etc. voor de lunch. Hierdoor kon ik ‘s ochtends veel (schrijf)werk verzetten. Nu ik erover nadenk was dat eigenlijk mijn tijd voor Makersagendawerk.

Ik heb iets geleerd vandaag. Ik ga dit principe van de Managersagenda en de Makersagenda eens uitproberen de komende weken. Ik zal hier mijn bevindingen plaatsen.

Ash Maurya schrijft dat hij altijd van 6-8 uur ‘s ochtends aan Makersagenda-werk besteedt, dan kan hij de rest van de dag Managersagenda-werk doen. Ik denk dat ik morgen de wekker maar eens wat vroeger zet…

**Vraag:** Probeer jij ook wel eens iets te doen maar wil het maar niet lukken? Het principe van de Managersagenda en de Makersagenda kan je wellicht helpen. Ik ben benieuwd naar je bevindingen!
