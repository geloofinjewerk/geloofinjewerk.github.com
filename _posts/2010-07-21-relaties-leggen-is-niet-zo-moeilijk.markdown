---
comments: true
date: 2010-07-21 10:00:31
excerpt: 'Relaties leggen met collega''s is heel eenvoudig als je deze vier principes
  gebruikt: wees oprecht geïnteresseerd, gebruik passende hulpmiddelen, stel relaties
  boven werkzaamheden en verras de ander.'
image: /images/2010/06/pony.jpg
layout: post
slug: relaties-leggen-is-niet-zo-moeilijk
title: Relaties leggen is niet zo moeilijk
wordpress_id: 1796
categories:
- Relaties
tags:
- gesprek
- interesse
- relatie
---

Een jonge manager van een tienkoppige afdeling in een middelgroot telecombedrijf wilde graag zijn teamleden beter leren kennen en relaties met hen leggen.

Bij zijn aantreden hield hij met ieder persoonlijk een gesprek en vroeg hen vooral naar wat ze bezighield en wat ze in hun vrije tijd deden. Hij schreef verwoed mee en zette alles wat hij hoorde in een grote Excel sheet.



Op maandagochtend maakte hij graag een rondje over de afdeling en vroeg dan aan al zijn teamleden hoe het met datgene was wat hen bezighield: “Sjaak, hoe gaat het met de bouw van je schuurtje?”, “ André, hoe is het met je Shell-aandelen?”, “Marcel, heb je nog geklust van het weekend?” enz.

Ondanks dat de maandag zijn drukste dag was probeerde hij altijd even tijd te maken om te investeren in zijn teamleden. Dit ging geruime tijd zo door.

Tot hij op een dag vroeg: “Fraukje, hoe is het met Janneke?”. Fraukje antwoordde met een vragende blik: “Janneke?” “Ja,” zei hij, “je pony?”. “Wow! Dat je dat onthouden hebt!”

Fraukje had twee weken geleden verteld dat ze een nieuwe pony had gekocht: Janneke. Hij had dit onthouden en in zijn Excel sheet gezet. Twee weken later kon hij er geïnteresseerd naar vragen.


## Zo simpel is het


Het bovenstaande, waargebeurde verhaal is een bijzonder goed voorbeeld van hoe eenvoudig het is om relaties te leggen met collega’s.

Uit dit verhaal destilleer ik vier principes die je kunt gebruiken om relaties te leggen:



	
  1. **Wees oprecht geïnteresseerd.** Met nadruk op oprecht, het gaat erom dat je jouw collega’s echt wil leren kennen.

	
  2. **Gebruik passende hulpmiddelen.** Deze manager leefde in Excel, daarom lag het voor hem voor de hand om het te gebruiken.

	
  3. **Stel relaties boven werkzaamheden.** Deze manager werkte regelmatig over, maar koos er toch telkens weer voor om te investeren in de relaties.

	
  4. **Verras de ander.** Onthoud dingen die anderen zouden vergeten en kom daar op terug.


**Vraag:** Wat haal jij nog meer uit bovenstaande verhaal? Welke principes heb jij nog meer met succes gebruikt om relaties te leggen?



Foto door: [treehouse1977](http://www.flickr.com/photos/treehouse1977/2253328400/).
