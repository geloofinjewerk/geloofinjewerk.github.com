---
comments: true
date: 2009-10-26 08:00:55
excerpt: Een persoonlijk verhaal over verlangen en het bereiken van je verlangen.
  Wij planten en begieten, maar de Heer zorgt voor de groei!
image: /images/2009/10/Druivenblad.jpg
layout: post
slug: uiteindelijk-kom-je-toch-weer-bij-de-heer
title: Uiteindelijk kom je toch weer bij de Heer
wordpress_id: 415
categories:
- Achter de schermen
tags:
- dagelijks leven
- evangelisatie
- gewone christen
- Sacred-Secular Divide
- scheiding kerk en werk
- zendeling
---

_Even een persoonlijk verhaal van wat ik de afgelopen week heb meegemaakt. Geen zin in? Prima, skip deze gewoon. In de volgende post gaan we weer verder over onze [identiteit](/identiteit/) in Christus._

Zoals je weet is het [mijn verlangen](/2009/10/08/mijn-droom-voor-het-lichaam-van-christus/) dat we als Lichaam van Christus weer gaan zien hoe belangrijk het werk is. Dat we God toelaten en de ruimte geven in die 40 uur op ons werk. Dat we [de scheiding tussen kerk en werk](/2009/07/23/de-scheiding-van-kerk-en-werk/) ([sacred-secular divide](/2010/02/01/sacred-secular-divide/)) opheffen en dat we het werk ook als een [zendingsveld](/2009/07/20/de-impact-van-een-gewone-christen/) beschouwen.

Ik geloof dat God me dit verlangen heeft gegeven en ik denk dat het heel actueel is. De laatste tijd komt er steeds meer aandacht voor dit thema, vanuit verschillende hoeken. Het lijkt wel alsof de Heilige Geest ons op dit vlak aan het bewustmaken en toerusten is. Herken je dat ook?



### Aandacht


Net als met ieder ander verlangen wil ik liever dat het vandaag zover is dan morgen. Ik wil er dan ook alles aan doen om dit onderwerp onder de aandacht te brengen. De nieuwe sociale media (blogs, Hyves, Twitter, Facebook etc.) zijn daar een geweldig hulpmiddel bij, maar het is heel makkelijk om daarmee fouten te maken. Je kunt in je relaties schade aanrichten door bijv. constant je boodschap te verkondigen, nooit te luisteren en geen echte relaties aan te gaan. Het is goed dat er mensen zijn die kunnen vertellen hoe je sociale media optimaal gebruikt en die waarschuwen voor de valkuilen.

Juist daarom trok de online cursus “[Creating Fame Classroom](http://creatingfameclassroom.com/)” (foute naam, ik weet het) mijn aandacht. Laura Roeder, de bedenker hiervan en snel gegroeide “ster” in de blogosphere (de wereld van de blogs), wilde graag haar tips en geheimen delen. Succes verzekerd uiteraard. Na een paar ‘sales pitches’ waar ik niet op inging (500 dollar vond ik toch echt te gortig) kwam er een laatste ‘take it or leave it’ aanbieding: 1 maand toegang tot de ‘membership site’ voor slechts 5 dollar.

Mijn nieuwsgierigheid won en enkele minuten later was ik ingelogd in het online klaslokaal. Wat een tegenvaller was dat! Alleen maar korte artikelen en filmpjes over het hoe (praktisch) en niks over het tactische, over hoe je nieuwe mensen bereikt etc. Alles wat ik zag kende ik al of is echt niet moeilijk (kom op, hoe je foto’s op Facebook zet weet toch iedere Facebooker?). Teleurgesteld heb ik me direct weer afgemeld, voor je het weet is de eerste maand voorbij en zit je aan een abonnement van 97 dollar per maand vast.



### Terug bij de Heer


Toen ik er ‘s avonds nog over na zat te denken schoot die bekende tekst door mijn hoofd: “Ik (Paulus) heb geplant, Apollos heeft begoten, maar God gaf de wasdom” ([1 Kor. 3:6 NBG](http://www.biblija.net/biblija.cgi?m=1+Korinti%EBrs+3%3A6&id16=1&pos=0&l=nl&set=10)). Ik moest bekennen dat ik te snel, te graag wilde. Dat ik als het ware bekendheid wilde creëren (Creating Fame heette de cursus), in plaats van de groei aan de Heer over te laten. 

Een publiek kun je niet kopen. Het Lichaam van Christus is niet te koop. Ik moet wachten totdat de Heilige Geest de leden van het Lichaam dit onderwerp geeft. Ik doe zoveel als dat ik kan. Ik plant, ik begiet, ik schrijf, ik praat, ik spreek. Maar de Heer geeft de wasdom. Hij is verantwoordelijk voor de groei, voor het resultaat. Zo kom ik uiteindelijk toch weer bij de Heer.

Ik ben de Heer dankbaar voor jullie, die mijn artikelen lezen. Jullie, die nu een stukje van mijn hart hebben gezien. Jullie, die de Heer de ruimte willen geven in je dagelijkse leven. Jullie, die anderen attent maken op dit onderwerp, op ons verlangen en op deze site. Dank jullie wel!
